<h4>Bez wizy w Pekinie nawet do 6 dni</h4>

Osoby jadące tranzytem przez Chiny samolotem, koleją lub statkiem mogą zatrzymać się w Pekinie, 
sąsiadującej z nim prowincji Hebei i w mieście Tianjin do 144 godzin bez obowiązku posiadania 
wizy, informuje chiński rząd w swoim anglojęzycznym serwisie internetowym. Przy przekraczaniu 
granicy trzeba pokazać nie tylko ważny paszport, ale też bilet potwierdzający dalszą podróż. 
Nowe zasady obowiązują od 28 grudnia 2017 roku.
<br><br>
Regulacjami objęci są obywatele 53 krajów, w tym Polski, którzy wcześniej byli uprawnieni do 
korzystania z 72-godzinnego bezwizowego pobytu tranzytowego. Wśród nich znaleźli się obywatele 
większości krajów europejskich, Stanów Zjednoczonych, Kanady, Meksyku, Brazylii, Argentyny, 
Chile oraz Australii, Nowej Zelandii i wybranych państw azjatyckich.
<br><br>
Pierwsi pasażerowie korzystający z nowego prawa zostali powitani na lotnisku przez zastępcę 
burmistrza Pekinu panią Cheng Hong, informuje portal Xinhuanet. Jak mówiła Hong, okres pobytu 
bezwizowego został wydłużony, ponieważ, wyniki ankiet prowadzonych wśród turystów z zagranicy 
pokazały, że około 40 procent z nich chciałoby mieć więcej niż 72 godziny na zwiedzanie miasta.
<br><br>
- Pierwszy raz otwieramy kolej i porty lądowe, by umożliwić pasażerom odwiedzenie kolejnych 
miejsc (Tianjian i Hebei). Nowe regulacje mają rozwinąć międzynarodową wymianę gospodarczą i 
kulturową, pozytywnie oddziałują też na wizerunek miasta – dodaje wiceburmistrz. Przepisy 
umożliwiające pobyt maksymalnie 3-dniowy bez konieczności posiadania wizy zaczęły obowiązywać 
już w 2013 roku. W 2016 roku zanotowano ponad 26 tysięcy takich wizyt, czyli o 32 procent 
więcej rok do roku.
<br><br>
Region Pekin-Tianjin-Hebei jest drugim w Chinach oferującym pasażerom 6-dniowy pobyt 
tranzytowy tylko na podstawie ważnego dokumentu uprawniającego do podróży. Szanghaj i 
sąsiadujące prowincje Zhejiang oraz Jiangsu wprowadziły podobną ofertę już w styczniu 2016 roku.